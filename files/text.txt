Marián Gáborík (* 14. február 1982, Trenčín) je slovenský hokejový útočník, hviezda NHL. V sezóne 2013/14 získal Stanleyho pohár s klubom Los Angeles Kings. V júli 2017 sa oženil s tanečnicou Ivanou Gaborik.

Klubový hokej[upraviť | upraviť kód]
S hokejom začínal v Duklu Trenčín. V extralige debutoval už ako šestnásťročný v sezóne 1997/98.

V roku 2000 si ho vybral v úvodnom drafte NHL klub Minnesota Wild v prvom kole ako tretieho v poradí a stal sa tak najvyššie draftovaným slovenským hokejistom v histórii. Už v nasledujúcej sezóne 2000/01 začal hrať za Minnesotu, kde sa stal napriek mladému veku lídrom svojho mužstva. Dňa 6. októbra 2000 strelil v zápase proti Anaheimu svoj prvý gól v NHL. Tento zásah bol zároveň aj prvým gólom v histórii tímu Minnesota Wild [1].

Vo svojej prvej sezóne skóroval v 71 zápasoch 18 gólov a stal sa spolu s Wesom Walzom a Darbym Hendricksonom najlepším strelcom Minnesoty. V kanadskom bodovaní tímu obsadil s 36 bodmi druhé miesto, pred svojím krajanom Ľubomírom Sekerášom. V hlasovaní o Calderovu trofej pre najlepšieho nováčika skončil na 7. mieste. Trofej vyhral ruský gólman Jevgenij Nabokov, na 4. mieste v hlasovaní sa umiestnil Ľubomír Višňovský.

V sezóne 2001/02 výrazne zvýšil svoju produktivitu keď dosiahol métu 30 strelených gólov a 67 bodov. Trinásteho novembra 2001 dosiahol pri víťazstve 4-2 nad Atlantou Thrashers svoj prvý hetrik v NHL[2].

2002/03

Gáborík nadviazal na predchádzajúcu vydarenú sezónu. Odohral 81 zápasov, v ktorých dosiahol 30 gólov a 35 asistencií. Tieto výkony mu vyniesli nomináciu do 53. zápasu hviezd NHL. V súťaži zručností sa stal najrýchlejším korčuliarom. V samotnom zápase zvíťazila Západná konferencia 6-5 po samostatných nájazdoch a Gáborík si v jej drese pripísal 3 body za 1 gól a 2 asistencie. Najlepším hráčom zápasu sa stal štvorgólový Danny Heatley, ktorý bol v roku 2000 draftovaný o jedno miesto pred Gáboríkom.

V tejto sezóne sa Minnesota poprvýkrát dostala do play-off zo 6.miesta v konferencii. Z pozície outsidera prekvapivo postúpila až do finále Západnej konferencie. V tejto sérii však Wild hladko podľahli Anaheimu 0-4 na zápasy, pričom za štyri zápasy dokázali streliť len jediný gól. Gáborík napriek svojmu mladému veku zaznamenal 17 bodov v 18-tich zápasoch a stal sa tretím najproduktívnejším hráčom vyraďovacej časti, keď za dvojicou z New Jersey Jamie Langenbrunner a Scott Niedermayer zaostal len o jeden bod.